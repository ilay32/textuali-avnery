<!DOCTYPE HTML>
<html>
<head><meta http-equiv="content-type" content="text/html; charset=UTF-8"/>
<meta name="generator" content="KolHamilim+ABBYY FineReader 12"/>
<link rel="stylesheet" href="../css/flip-avnery-embedded-page.css" type="text/css">
</head>
<body>
<div class="pagelive">
<p dir="rtl">פרק 1</p>
<h2 dir="rtl">ישראלי אחד</h2>
<p dir="rtl">בטרם אתחיל בספר עצמו, רצוני לומר מי אני ומדוע אני כותב אותו.</p>
<p dir="rtl">אינני מתיימר להיות אובייקטיבי לגבי ישראל. איני מאמין שמישהו הוא אובייקטיבי לגביה או יכול להיות כזה.</p>
<p dir="rtl">יש דבר־מה באוויר ארצנו הגורם קיצוניות. אור השמש בקיץ הוא קיצוני. כמוהו הגשמים בחורף. הנביאים היו אנשים קיצוניים מאוד; הם&nbsp;לא האמינו ברמזים עדינים. השפה העברית עצמה איננה מתאימה&nbsp;להתבטאות מאופקת.</p>
<p dir="rtl">כיום, כמעט כל שנכתב על ישראל הוא תעמולה. ישראל היא מקום קדוש, מלא וגדוש חלוצים יפי־נפש, לוחמים גיבורים, ועלמות חסודות.&nbsp;או שהיא מאורה של שודדים, הרפתקנים אכזריים ופרוצות חסרות בושה,&nbsp;שהתנפלו על עם חף מפשע ושדדו את ארצו.</p>
<p dir="rtl">בספר זה אנסה לצייר תמונה אחרת. אני מאמין ששני הצדדים הם בני־ אנוש. צודקים במקצת ובלתי־צודקים במקצת, אני רוצה להראות כיצד&nbsp;התנגשו שתי תנועות היסטוריות גדולות, שתיהן אותנטיות, שתיהן חדורות&nbsp;אידיאלים חיוביים, בשדות־הקרב העתיקים של ארץ־ישראל; כיצד הן&nbsp;מנסות לשווא להשמיד זו את זו, ומצליחות רק לעוות זו את נפשה של זו.</p>
<p dir="rtl">בכל זאת יודע אני, כי בנסותי להיות צודק כלפי שתיהן, לא אוכל להיות אובייקטיבי; כי אני שייך לאחת מהן. ישראלי אנוכי. כמו רוב הישראלים,&nbsp;גא אני מאוד על הישגי עמי בשטחים רבים. כמו אחדים מן הישראלים,&nbsp;אני גם מכיר במגרעותינו ובכשלונותינו.</p>
<p dir="rtl">אני ישראלי, המאמין בכל להט לבו בשלום — אך חי את רוב ימי חייו במלחמה. אני כותב ספר זה למחרת הקרב האחרון והדרמתי ביותר בין&nbsp;האומות השמיות, מלחמת ששת־הימים בין ישראל וארצות־ערב — מצרים,&nbsp;ירדן וסוריה.</p>
<p dir="rtl">דעותיו של אדם הן פרי אופיו ונסיונותיו. אלה שייכים, איפוא,</p>
</div>
</body>
</html>
